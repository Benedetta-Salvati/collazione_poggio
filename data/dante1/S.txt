Dantes Alligerius, poeta noster Florentinus, aliquamdiu sustentatus est Veronæ opibus Canis veteris principis de la Scala, admodum liberalis. Erat autem et alter penes Canem Florentinus, ignobilis, indoctus, imprudens, nulli rei præterquam ad jocum risumque aptus, cujus ineptiæ, ne dicam facetiæ, Canem perpulerant ad se ditandum. Cum illum, veluti belluam insulsam, Dantes, vir doctissimus, sapiens ac modestus, ut æquum erat, contemneret : « Quid est, inquit ille, quod tu, cum habearis sapiens ac doctissimus, tamen pauper es et egenus, ego autem stultus et ignarus divitiis præsto ? » Tum Dantes: « Quando ego reperiam dominum, inquit, mei similem et meis moribus conformem, sicuti tu tuis, et ipse similiter me ditabit. » Gravis sapiensque responsio ! Semper ením domini eorum consuetudine qui sibi sunt similes delectantur.