Bonacius, adolescens facetus ex familia Guascorum, dum essemus Constantie, admodum tarde surgebat electo. Cum socii eam tarditatem culparent, quidve tam diu in lecto ageret, percontarentur, subridens respondit : « Litigantes disceptantesque ausculto. Adsunt enim mane mihi evestigio cum expergiscor due habitu muliebri, Sollicitudo videlicet et Pigricia, quarum altera surgere hortatur et aliquid operis agere, neque diem lecto terere, altera priorem increpans, quiescendum asserit, et propter frigoris vim in calore lecti permanendum, indulgendumque corporis quieti, neque semper laboribus vacandum. Prior insuper rationes suas tuetur. Ita ut, cum diutius disputent atque altercentur, ego, tanquam equus iudex, nullam in partem declinans, audio disputantes, exspectans quoad sint sententia concordes. Hoc fit ut surgam tardius, expectans litigii finem. »