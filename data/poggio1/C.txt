Bonacius, adolescens facetus ex familia Guasconum, dum essemus Constantie, admodum tarde surgebat e lecto. Cum socii eam tarditatem culparent, quidne tamdiu in lecto ageret, percontarentur, subridens respondit : « Litigantes disceptantesque asculto. Adsunt enim mane mihi e vestigio cum expergiscor due habitu muliebri, Solicitudo videlicet et Pigritia, quarum altera surgere hortatur et aliquid operis agere, neque diem in lecto terrere, altera priorem increpans, quiescendum asserit, et propter frigoris vim in calore lecti permanendum, indulgendum corporis quieti, neque semper laboribus vacandum. Prior insuper rationes suas tuetur. Ita, cum diutius disputent atque altercentur, ego, tanquam equus iudex, nullam in partem declinans, audio disputantes, exspectans quoad sint sententia concordes. Hoc fit ut surgam tardius, exspectans litigii finem. » 