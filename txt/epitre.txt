Egregio et Magnifico viro domino Uguiccioni de Fagiola inter Ytalicos proceres quam plurimum preminenti, frater Ylarus, humilis monacus de Corvo in faucibus Macre, salutem in Eo qui est omnium vera salus.\

Sicut Salvator noster evangelizzat, «bonus homo de bono thesauro cordis sui profert bonum». In quo duo inserta videntur: scilicet per ea que foras eveniunt intrinseca cognoscamus in aliis, et ut per verba que ob hoc data sunt nobis nostra manifestemus interna. «A fructu enim eorum», ut scriptum est, «cognoscetis eos». Quod, licet de peccatoribus hoc dicatur, multo universalius de iustis intelligere possumus, cum isti semper proferendi, et illi semper abscondendi persuasionem quodammodo recipiant. Nec solum glorie desiderium persuadet, ut bona que intus habemus fructificent deforis: quin ipsum Dei deterret imperium, ne, si qua nobis de gratia sunt concessa, maneant otiosa. Nam Deus et natura otiosa despiciunt. Propter quod arbor illa que in etate sua fructum denegat igni danatur.\

Vere igitur iste homo, cuius opus cum suis expositionibus a me factis, destinare intendo, inter alios Ytalos hec, quomodo dicitur, de prolatione interni thesauri a pueritia reservasse videtur; cum, secundum quod accepi ab aliis, quod mirabile est, ante pubertatem inaudita loqui tentavit; et, mirabilius, que vix ipso latino possunt per viros excellentissimos explicari, conatus est vulgari aperire sermone; vulgari, dico, non simplici, sed musico. Et ut laudes ipsius in suis operibus esse sinantur, ubi sine dubio apud sapientes clarius elucescunt, breviter ad propositum veniam.\

Ecce igitur quod cum iste homo ad partes ultramontanas ire intenderet et per Lunensem dyocesim transitum faceret, sive loci devotione sive alia causa motus, ad locum monasterii supradicti se transtulit. Quem ego, cum viderem adhuc et michi et aliis fratribus meis ignotum, interrogavi quid peteret. Et cum ipse verbum non redderet, sed loci tamen constructionem inspiceret, iterum interogavi quid quereret. Tunc ille, circumspectis mecum fratribus, dixit pacem. Hinc magis ac magis exarsi ad cognoscendum de illo, cuius conditionis homo hic esset, traxique illum seorsum ab aliis; et habito secum deinde colloquio, ipsum cognovi: quem quamvis illum ante diem minime vidissem, fama eius ad me per longa primo tempora venerat.\

Posquam vero vidit me totaliter sibi attentum affectumque meum ad sua verba cognovit, libellum quendam de sinu proprio satis familiariter reseravit et liberaliter michi obtulit. «Ecce», dixit «una pars operis mei quod forte nunquam vidisti. Talia vobis monumenta relinquo, ut mei memoriam firmius teneatis». Et cum exibuisset, quem libellum ego in gremium gratanter accepi, aperui et in eius presentia oculos cum affectione defixi. Cumque verba vulgaria percepissem et quodammodo meme admirari ostenderem, cuntationis mee causam petivit. Cui me super qualitate sermonis admirari respondi, tum quia difficile, ymo inoppinabile videtur intentionem tam arduam vulgariter exprimi potuisse, tum quia inconveniens videbatur coniunctio tante sententie amiculo populari.\

Inquit enim ille respondens: «Rationabiliter certe pensaris; et cum a principio celitus fortasse, semen infusum in huiusmodi propositum germinaret, vocem ad hoc legiptimam preelegi. Nec tantummodo preelegi, quin ymo cum ipsa more solito poetando incepi:\

Ultima regna canam, fluvido contermina mundo,
spiritibus que lata patent, que premia solvunt
pro meritis cuicunque suis.\

Sed cum presentis evi conditionem rependerem, vidi cantus illustrium poetarum quasi pro nicilo esse abiectos; et hoc ideo generosi homines, quibus talia meliori tempore scribebantur, liberales artes – pro dolor! – dimisere plebeis. Propter quod lirulam qua fretus eram deposui, aliam preparans convenientem sensibus modernorum. Frustra enim mandibilis cibus ad ora lactentium admovetur».\

Que cum dixisset, multum affectuose subiuxit, ut, si talibus vacare liceret, opus illud cum quibusdam glosulis prosequerer et meis deinde glosulis sotiatum vobis transmicterem.\

Quod quidem et, si non ad plenum que in verbis eius latent enucleavi, fideliter tamen laboravi et animo liberali. Et ut per illum amicissimum vestrum iniunctum fuit, opus ipsum destino postillatum. In quo si quid apparebit ambiguum, insufficientie mee tantummodo imputatis, cum sine dubio textus ipse debeat omniquaque perfectus haberi.\

Si vero de aliis duabus partibus huius operis aliquando Magnificentia vestra perquireret, velud qui ex collectione partium adintegrare proponit, ab egregio viro domino Morello marchione secundam partem, que ad istam sequitur, requiratis; et apud illustrissimum Fredericum regem Cicilie poterit ultima inveniri. Nam, sicut ille qui auctor est michi asseruit se in suo proposito destinasse, postquam totam consideravit Ytaliam, vos tres omnibus preelegit ad oblatonem istius operis tripartiti.\