VIII. CHARINVS et SEDVLIVS amantes,
LYBIPHANES familiaris

 

Charinus

<In domo Chrysis>

Nil amor est aput homines nisi
Dura carnificina, aspera et teterrima.
Hoc ego in me sentio, qui omnes homines
Supero animi cruciabilitatibus.
Iactor, vo<r>sor, agitor, stimulor, crucior
In amoris rota; miser exanimor.
Feror, differor, distrahor, diripior,
Ita meo nulla mens est animo,
Ita ingenium omne perdidi meum.
Quod lubet non lubet iam id continuo,
Ita me amor lapsum animo ludificat;
Fugat, agit, appetit, raptat, retinet;
Quod dat non dat, deludit, quod suasit modo
Iam dissuadet, quod dissuasit mox imperitat.
Vbi sum, ibi non sum; ubi non sum, illic est animus;
Vt maris fluctus huc et illuc trahor;
Iam mihi nulla abest perdito pernicies.

Sedulius

<Relinquens domum Chrysis>

Quid hic secum duriter amorem culpitat?
Edepol, qui amat, si eget, miseris
Erumnis afficitur! Adibo atque alloquar.

Salve, Charine. Quid est?

Charinus

Hem, Seduli, quid est

Rogas? Exedor, maceror et exenteror;
Amando miser perii, occidi, interii!

Sedulius

Absurde facis, qui te sic angas animi;
In re mala animo iuvat utier bono.

Charinus

Consule quid agam.

Sedulius

Morbum patefacito.

Charinus

Mea Cassina et tua Chrysis dormient
Aput Cantharam lenam in edicula.

Sedulius

Scio.

Charinus

Scis et taces?

Sedulius

Scio et taceo.

Nam scortum fortunati est oppidi simile,
Quod rem non servat sine multis viris.
Nubere vult meretrix quotidie
Novis maritis. Nupsit hodie mihi,
Hac noctu nubat ut aliis decet.
Nunquam vidua cubare vult domi;
Nam, si non nubit sepe, fame perit.
Num tibi sat est horis compluribus
In eius amplexu iacuisse quam amas?
Da locum aliis, queso: nihil diminuent.
Que nunc est hec, etiam cras eadem

Ad te redibit.